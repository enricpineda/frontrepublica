---
layout: post
title: Manifest de suport del Front Republicà
---

El conjunt dels pobles i ciutats de les comarques gironines han demostrat estar a l’alçada dels temps que ens ha tocat viure: l’1 d’octubre de 2017 vam defensar les urnes i vam assolir una victòria incontestable, desprenent-se’n així un mandat popular igualment incontestable. També el 3-O i, successivament, a les diverses mobilitzacions que ha viscut el país, com les concentracions a Puig de les Basses, la Caputxinada a la Universitat de Girona i la Vaga General del 21-F, hem omplert massivament els carrers i les places de les nostres comarques, per a la defensa de la República Catalana.  D’altra banda, la reacció repressiva del règim i dels seus esbirros també ha tingut fortes repercussions al nostre territori: tenim presos polítics i exiliats, agressions feixistes totalment impunes, detencions d’alcaldes com en Dani Cornellà de Celrà i l’Ignasi Sabater de Verges, persecució constant d’activistes del moviment independentista, així com la intervenció brutal de les forces d’ocupació espanyoles contra manifestants pacífics i en diverses ocasions, des de Sant Julià de Ramis fins a Aiguaviva, etc. Com no podria ser d’altra manera, a més, la defensa de la República Catalana sempre ha anat acompanyada de la defensa dels drets i de les llibertats de la seva gent, així com de la defensa del territori a les nostres comarques. També el moviment obrer i estudiantil, feminista i LGBTI s’han destacat en els últims temps per mobilitzacions històriques com la del proppassat 8 de març. En aquest sentit, Les properes eleccions espanyoles se’ns presenten com una oportunitat per denunciar la situació que viu el país, per aturar l’amenaça del feixisme i per fer valer la força del poble català, demostrada en múltiples ocasions i amb la legitimitat històrica que ens atorga el mandat popular de l’1-O. Per tot això:

1. Cal un **FRONT DE BLOQUEIG** que impedeixi la governabilitat i la investidura de tot govern espanyol que no reconegui el dret a l’autodeterminació del poble català, alliberi els presos polítics i garanteixi el retorn de les persones exiliades.
2. Cal un **FRONT DE DENÚNCIA** de la situació d’excepcionalitat i de regressió de drets fonamentals, exigint la derogació dels articles 135 i 155 de la Constitució, de la llei Mordassa i que es posi fi a la repressió contra  la dissidència.
3. Cal un **FRONT DEMOCRÀTIC** que rebutgi la monarquia transfranquista i defensi que la república catalana, com a únic marc democràtic possible per a l’exercici dels drets civils i polítics del poble català. 
4. Cal un **FRONT D’ESQUERRES** que denunciï la regressió dels drets socials i laborals, el servilisme dels successius governs espanyols als interessos de l’IBEX35 i que rebutgi totes les formes d’injustícia i de violència patriarcal contra les dones i les persones LGBTI.
5. Cal un **FRONT RUPTURISTA** que impugni el règim del 78 i reclami la ruptura democràtica amb el franquisme, a través de l’assoliment de la República Catalana i de la defensa del dret a l’autodeterminació de la resta de nacions d’arreu de l’estat.

En definitiva, cal un **FRONT REPUBLICÀ** i, per això, les persones sotasignats votarem a la coalició impulsada per Poble Lliure, Som Alternativa i Pirates de Catalunya que concorrerà amb el nom de Front Republicà a les properes eleccions espanyoles del 28-A. 

[_Comunicat en PDF_](/docs/ManifestComGironinesFR.pdf)